---
layout: post
title: "Summering av 2016"
categories:
- dagbok
---

Nu när vi så till slut nått årsskiftet så tänkte jag ta några minuter för att summera det som jag gått igenom under 2016, på några mycket olika plan.

Först några tankar gällande programmering:

- Jag har testat [Typescript](https://www.typescriptlang.org/), vilket var en mycket behaglig upplevelse som gav mersmak.

    Än så länge har jag bara labbat lite med det på fritiden: gjorde en PR till Visual Studio Code som [blev avfärdad](https://github.com/Microsoft/vscode/pull/15591), samt testat lite grann hur väl [Electron](http://electron.atom.io/)/[Ember.js](http://emberjs.com/)/Typescript-kombinationen fungerar. Det sistnämnda verkar tyvärr inte vara helt trivialt, det finns en [ganska lång och intressant forumtråd](http://discuss.emberjs.com/t/ember-and-typescript/2898/41) om det. Den korta versionen är att man inte riktigt kommer hela vägen _än så länge_ eftersom Ember rätt långt byggt upp sin egen objektmodell ovanpå Javascript (i brist på att något i stil med Typescript existerade). Det betyder absolut inte att det skulle vara _omöjligt_ eller något sådant, men man kommer bara inte hela vägen fram. Likväl, det skulle ändå vara intressant att testa det där mer, och jag hoppas kunna göra det under 2017.

- Jag har labbat vidare med [Rust](https://www.rust-lang.org/en-US/). Trevligt nog så börjar det kännas som att det håller på att lossna; jag känner mig inte riktigt lika frustrerad nu som jag gjort tidigare, och jag har faktiskt lyckats prestera något som åtminstone går att kompilera och köra, och som gör något användbart: https://github.com/perlun/changelog-rs.

    Det som har varit svårt och jobbigt med Rust är att det är så väldigt annorlunda mot egentligen _alla andra språk_ som jag haft erfarenhet av tidigare. Inlärningskurvan har varit brant; tröskeln har varit mycket hög. Detta gäller både själva strukturen med `struct`/`impl` istället för vanliga klasser, men också hela upplägget med borrowing och moving av objekt... Det känns krävande i början! Men, nu har det som sagt lyckligtvis börjat lossna vilket känns kul. Jag har haft en del mailkonversation med Jack Moffitt från Mozilla, som är väldigt duktig på Rust och han har hjälpt mig att återfå motivationen lite grann.

----

Sedan några tankar kring teologi och politik:

- Funderingarna kring **Kyrkan och Kristi kropp** har fortsatt, men jag upplever att jag fått en del hjälp av Anders Gerdmars trevliga bok "Guds Ord räcker" som jag fick som födelsedagspresent under hösten. Utöver den så har jag även läst Bo Giertz själavårdande bok "Stengrunden". Kan verkligen rekommendera bägge dessa böcker! De är väldigt olika till sin karaktär, men bägge två har lite grann av en själavårdande anknytning faktiskt.

    Jag känner mig i ärlighetens namn långt ifrån säker på dessa frågor, mina blogginlägg till trots. Tidigare så kände jag det att det höll på att tippa över åt det katolska hållet; jag var närmare att bli katolik än att stanna kvar inom frikyrkan. Anders bok gjorde att det kanske tippade över lite grann åt andra hållet: jag är närmare att stanna kvar än att konvertera. Samtidigt känner jag att det på något vis fortfarande finns kvar en konflikt inom mig, det känns som att det finns en dragning åt det katolska trots allt. Är det Gud? Är det antikrists ande, som vill föra mig vilse? Svårt att säga faktiskt. Jag tror att jag skulle må mycket bättre i dessa frågor om jag skulle _söka Gud_ lite mer och _läsa bibeln_ istället för diverse blogginlägg, böcker, osv osv... Precis som min kära hustru brukar påpeka, med andra ord. :smile:

- **Israel** har varit mycket i blickfånget nu i slutet av året. Jag börjar mer och mer väga över åt att en annektering av hela den s.k. "Västbanken" inom någon form av enstatslösning vore det bästa alternativet. [Den här artikeln](http://blogs.timesofisrael.com/you-are-the-racist-actually-not-me/) tycker jag är rätt bra i ämnet.

Nu är det dags att sova. Gott nytt 2017!
