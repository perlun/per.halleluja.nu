---
layout: post
title:  "Borde alla kristna vara vegetarianer?"
categories:
- kristen tro
- livsstil
- politik
---

Det här blogginlägget är det första i en förväntad serie på två delar, som
svar på ett inlägg på Facebook av min vän Micael Grenholm

(Här hittar du [Micael Grenholms blogg](https://helapingsten.com/). Det går
även att leta upp honom på Facebook om du vill följa det han skriver.)

Inlägget, eller egentligen kommentaren, handlade om två huvudspår: _kristen
syn på rikedom/fattigdom_ samt _kristen syn på kött och
veganism/vegetarianism_.

Eftersom det är två ganska olika ämnen (men med vissa beröringspunkter) så
väljer jag att dela upp detta lite grann och börjar med att svara på frågan om
_vegetarianism_ och huruvida alla kristna borde vara vegetarianer (så som
Micael [uttryckte sig för fem år sedan](https://holyspiritactivism.com/2012/12/08/its-time-for-all-christians-to-become-vegetarians/)).
Nu har den gode Grenholm utvecklats sedan dess och uttryckte sig lite mer
nyanserat i ett [senare inlägg](https://holyspiritactivism.com/2016/01/21/why-christians-should-be-vegetarians/),
vilket jag tycker är bra, så jag kommer inte att argumentera mot det han skrev
i _det där_ inlägget utan fokusera på det som han skrev på Facebook nu i
dagarna, vilket jag också citerar nedan.

Men först lite grann om mig själv och min egen ingång i diskussionen. Vem är
jag och hur hamnade jag här?

## Min bakgrund

Jag är född i Uppsala av två helt vanliga föräldrar, men med ett viktigt
undantag: Min pappa är vegan, och min mamma var [lakto-ovo-vegetarian](https://sv.wikipedia.org/wiki/Vegetarianism) tills för några år sedan, då hon blev [pescetarian](https://sv.wikipedia.org/wiki/Pescetarianism)
(dvs började äta fisk, utöver sin befintliga vegetariska kost).

Jag själv är uppvuxen på lakto-ovo-vegetarisk kost. Det var inget jag valde
själv, utan mina föräldrar valde åt mig (så som föräldrar normalt gör,
ingenting konstigt eller klandervärt i det). Det fanns även vissa hälsoskäl
under min tidiga barndom som gjorde att det var ett gynnsamt val, men över tid
så var det mer av praktiska skäl - det var lättare att inte behöva laga
alltför många olika sorters mat i familjen.

Från min pappa fick jag även med mig en viss form av etisk syn på den veganska
och vegetarianska livsstilen. Utan att överdriva så tycker jag att jag säga
att undertonen var att _en vegetarisk/vegansk livsstil är moraliskt överlägsen
en "normal"/köttätande livsstil_. Detta var min pappas syn; mamma har sällan
intagit en så dogmatisk syn över lag utan höll en lägre profil i dessa frågor
tyckte jag. All heder åt henne för det.

När jag själv kom upp i 20-årsåldern hände det något drastiskt i mitt liv. Jag
kom efter en tids hjärtesorg till den punkt då jag mådde så pass dåligt att
jag kände, att om inte Jesus kan hjälpa mig så finns det ingenting kvar att
leva för. Så kändes det för mig just där och då. Jag hade en stark
frälsningsupplevelse, och fick uppleva hur Herrens Ande översköljde mig på
många sätt och vis. Han tog bort min smärta och ersatte den med sin frid, sitt
lugn på insidan. Jag är än idag oerhört tacksam för Hans verk i mitt liv, för
utan detta verk så är jag inte riktigt säker på vad som hade hänt. Jag hade
inga särskilt konkreta planer på att ta mitt liv tror jag, men jag mådde
väldigt, väldigt dåligt och grät mig till sömns om kvällarna.

Man kan väldigt enkelt uttrycka det som att jag _orkade inte leva utan Jesus_ längre.

## Mötet med Jesus: En drastisk vändning som fick stora konsekvenser

En sak jag gjorde direkt när jag hade bestämt mig för att följa Jesus (eller
egentligen: när Han genom sin Ande hade för mig till den punkt då det var det
enda praktiska alternativet. **Han** ska ha all ära för detta, jag själv har
ingenting att berömma mig av här) var att jag gick till köket i lägenheten i
Gottsunda, där jag bodde på den här tiden tillsammans med två-tre kompisar.
Jag tog en flaska med punsch (dvs. sprit) från kylskåpet som jag hade där, och
hällde ut den i vasken. Det var dags att leva för Jesus _på allvar_ och inte
hålla på med min mellanmjölkskristendom som jag hade kört så länge!

Och vad i hela fridens namn hade detta med någonting att göra, kanske du
frågar dig? :laughing:

Jo, det som även hände var att jag reflekterade över min livsstil på andra
områden. Jag var vegetarian sedan barndomen, som tidigare nämnts. Jag var även
vänsterorienterad politiskt, hade ganska typiska svenska, vänsterpartistiska
värderingar. Jag hade röstat på Vänsterpartiet i det enda riksdagsval som
passerat sedan jag blev myndig (1998), och även varit intresserad av Karl Marx
skrifter osv.

Jag hade redan tidigare börjat fundera på vegeterianbiten lite grann, eftersom
jag ca 6 mån tidigare flyttat till en gemensam lägenhet med några kompisar
(Henrik, Anders och Gustav - peace!), som var helt "vanliga" köttätare. Jag
hade fått möta den livsstilen på närmare håll än jag någonsin gjort tidigare.

Så, cirka 2 månader efter att jag kom till tro så hände en sak som för alltid
kom att påverka mitt liv väldigt mycket. Jag var på en ungdomskonferens på [Livets Ord](https://www.livetsord.se/)
(Youth-konferensen på höstlovet, år 2000), en församling som för övrigt har en
underbar besökelsetid av den Helige Ande i samma tid som jag skriver detta -
besök gärna församlingen eller titta på deras möten på YouTube om du inte har
möjlighet att åka till Uppsala. Det är en underbar besökelsetid från Herren vi
får uppleva just nu, tillsammans som Kristi Kropp!

På denna konferens träffade jag några nya bekanta, som jag inte ännu hade
berättat för om min diet. De erbjöd sig att gå och köpa lite mat vid en av
pauserna under konferensen, och jag tackade ja, _utan att nämna att jag var
vegetarian_. Jag insåg mitt misstag, och hann fundera lite över vad som skulle
hända om de kom tillbaka med något jag inte "kunde äta". Eller kunde jag?

## Första kontakten med kött

Mycket riktigt så kom de tillbaka med en kycklingsmörgås. Men hör och häpna,
jag smakade på den. Detta var alltså första gången jag smakade på kött
frivilligt - jag var nyligen 20 år fyllda. Det var helt okej, men konsistensen
var annorlunda och man hade ingen aning om hur länge man skulle tugga.
:laughing:

Ända sedan dess har jag ätit kött. Detta beslut är något jag mycket sällan, om
ens någon endaste gång, har ångrat. Visst finns det kött- och fisksorter som
man tycker mer eller mindre om (t.ex. blodmat och skaldjur är jag skeptisk
till), men på det hela taget - _jag äter kött_, och trivs väldigt bra med det.

Betyder det att jag för den del inte kan tänka mig att äta vegetariskt? Tidvis
har det varit så, för att distansera mig mot min uppväxt och kanske för att
visa att jag är stor nog att ta egna beslut osv, men i dagsläget äter jag
vegetariskt ibland och tycker det är helt okej, _också_.

## Bibelstöd för köttätande

Ett bibelord jag läste under denna tid var detta ord från berättelsen om Noa:

  > **Gud sluter förbund med Noa**

  > _Gud välsignade Noa och hans söner och sade till dem: ”Var fruktsamma,
  > föröka er och uppfyll jorden. Fruktan och skräck för er ska komma över
  > alla djur på jorden och alla fåglar under himlen, över allt som krälar på
  > marken och över alla fiskar i havet. De är givna i er hand. Allt som rör
  > sig och lever ska ni ha till föda. **Så som jag har gett er de gröna örterna
  > ger jag er nu allt detta**._

  > _Men kött som har kvar sitt liv, nämligen sitt blod, ska ni inte äta. Och
  > för ert eget blod, alltså ert liv, ska jag kräva räkenskap. Jag ska
  > utkräva det av alla djur, och likaså av människorna. Av var och en som
  > dödar sin broder ska jag utkräva den människans liv._ (1 Mos 9:1-5)

(Betoningarna är mina, det finns som bekant ingen fet stil i bibelns grundtexter.)

För mig blev det här lite av ögonöppnare. Jag tror i ärlighetens namn att
detta var efter att jag börjat äta kött som jag läste detta, men det blev
likväl en bekräftelse för mig: _Gud har verkligen inget emot köttätande_, han
verkar tvärtom väldigt positiv inställd till det. Vem är jag att förakta eller
förskjuta det som är "givet i min hand", bokstavligt talat?

På samma sätt som Gud gav Adam och Eva de gröna, fröbärande örterna till föda
så gav han även (efter syndafloden) människan kött att äta. Så som jag ser det
har detta bud aldrig upphävts. Gamla förbundet hade ytterligare matregler, men
de gäller inte för den kristna fösramlingen. Där finns det istället en passus
i Apg 15 som nämner att man ska undvika kött offrat till avgudar, från blod
och från kött av kvävda djur - intressant nog finns förbudet mot blod med både
där och i texten jag citerade ovan. Det är för mig okänt huruvida texten i Apg
15 blev normativ för urkyrkan eller om det var en specifik situation kring
församlingen i Antiokia, det får bli föremål för en separat bibelstudie någon
annan gång tror jag. :smile:

## Avslutning på inledningen

Jag vill alltså med denna ganska långa inledning betona att jag inte på något
sätt är oreflekterad kring dessa frågor. Jag är inte heller oerfaren kring
vegetarisk kost och livsstil; jag har själv varit vegetarian i ca 20 år och
vet mycket väl vad det innebär. Jag har också en bild av vad Bibeln säger
kring dessa frågor, som jag lutar mig mot.

Nu till Grenholms kommentarer på Facebook, som i sin tur var en svar på
en kommentar jag skrev någon dag tidigare.

## Om rökning, droganvändning och porr

**Micael**:

  > Angående kött skriver du att du kan bara tänka dig att bli vegan om Bibeln
  > explicit ger ett bud om att bli vegan. Tänker du likadant gällande
  > rökning, droganvändning och porr? Det finns inte ett enda bibelord varken
  > i NT eller GT som fördömer det explicit, utan där utgår vi från den
  > bibliska moralen och orienterar oss i det landskap vi nu befinner oss i.

När det gäller just porr är det ett lite dåligt exempel tycker jag, för Bibeln
fördömer det mycket tydligt:

  > _Vet ni inte att orättfärdiga inte ska få ärva Guds rike? Bedra inte er
  > själva! Varken sexuellt omoraliska eller avgudadyrkare, varken
  > äktenskapsbrytare eller de som utövar homosexualitet eller som låter sig
  > utnyttjas för sådant, varken tjuvar eller giriga, varken drinkare,
  > förtalare eller utsugare ska ärva Guds rike. Sådana har några av er
  > varit. Men ni har tvättats rena, ni har blivit helgade, ni har förklarats
  > rättfärdiga i Herren Jesu Kristi namn och i vår Guds Ande._ (1 Kor 6:9-11)

När det står "sexuellt omoraliska" ovan är det grekiskans "πορνοι", alltså
"pornoi". Det är samma grundstam som ordet "pornografi" kommer från. Visst,
ska man vara helt strikt så syftas det i bibeltexten främst på att "ägna sig
åt utomäktenskapliga, sexuella handlingar", men pornografi handlar ju faktiskt
om att titta på personer som ägnar sig åt detta, vilket rimligen inte heller
är bra.

Frågan om rökning och droganvändning är lite lurigare faktiskt, inte minst den
om rökning. Min egen farfars far, som för övrigt också hette Per Lundberg och
var [domprost i Strängnäs](http://runeberg.org/vemardet/1957/0648.html) i
tiderna, rökte pipa. Troligen ända fram till sin död. Samtidigt var han en
riktig gudsman, som jag är rätt säker på att jag får träffa på andra sidan
Pärleporten en dag. Var det fel att han rökte? Kanske, kanske inte. Det var ju
en annan tid där kring Andra Världskriget osv, där hälsoaspekterna kring
rökning inte var lika väldokumenterade som idag. Det var också mycket mer
utbrett.

Men jag tror även i denna fråga att man ganska enkelt kan landa i en biblisk
grundad slutsats:

  > _Eller vet ni inte att er kropp är ett tempel för den helige Ande som bor i
  > er och som ni har fått av Gud? Ni tillhör inte er själva, ni är köpta till
  > ett högt pris. Ära då Gud med er kropp!_ (1 Kor 6:19-20)

Stycket handlar egentligen om sexuell omoral, och hur viktigt det är att fly
bort från otukten för att inte skada sin egen kropp. Det är sannerligen mycket
viktigt. Jag tror dock att det är en helt exegetiskt godtagbar slutsats att
_allt_ som skadar vår kropp ska undvikas. Rökning, droger men även alkohol är
alla sådana saker som i förlängningen skadar "den helige Andes tempel", och
därför är det fel.

Så är inte fallet med kött, vill jag påstå. Det beror naturligtvis delvis på
_vad för_ kött man äter, men det kött vi äter i Sverige eller Finland (där jag
f.ö. är bosatt sedan ca 10 år tillbaka) vågar jag påstå är av så pass hög
kvalitet att det inte går att jämföra med t.ex. att röka ett paket cigaretter
varje dag. Det finns en bra orsak till att det sistnämnda är försett med stora
varningstexter som uppmanar folk att inte börja röka, och påminner folk om hur
skadligt det är. Så är inte fallet med kött.

## Animalieproduktion som påstås orsaka klimatförändringar och hunger

**Micael**:

  > Det är ett sådant resonemang jag för angående kött: sedan ett sekel
  > ungefär orsakar animalieproduktion klimatförändringar och hunger på ett
  > sätt som det inte gjorde på Bibelns tid. Det tycker du är teologiskt tunt,
  > men i så fall borde vi också betrakta undervisning om att inte röka på
  > eller kolla på porrfilmer som teologiskt tunna.

Jag tror det är viktigt att värna om klimatet. Här gillar jag KJV översättning
av 1 Mos 1:28:

  > _And God blessed them, and God said unto them, Be fruitful, and multiply,
  > and **replenish** the earth, and subdue it: and have dominion over the fish of
  > the sea, and over the fowl of the air, and over every living thing that
  > moveth upon the earth._ (1 Mos 1:28)

Det lilla ordet "replenish" (jo, jag vet att det kanske har lite svagt stöd i
grundtexten men jag råkar tänka att den Helige Ande ledde översättarna att
använda just detta ord i detta fall) - att "återföra" saker till skapelsen.
Att se till att kretsloppet fungerar. Tänk vilket ansvar Herren gav oss
människor!

Man kan också se hur miljöförstöring osv är ett väldigt tydligt tecken på där
människan _inte_ tar dessa ansvar. En manifestation av syndafallet i vår
värld, helt klart.

**Micael**:

  > Som sagt råder det vetenskapligt konsensus kring att kött är skadligt för
  > klimatet och utbreder hunger, jag kan ge dig källor på det om du vill.

Det får du gärna göra, för jag är inte alls så säker på det där. Jag skulle
vara _extra_ intresserad av studier som är gjorda utifrån ett nordiskt
perspektiv.

Där jag är bosatt är det fortfarande vinter, 10:e april är det på klockan
idag. Okej, våren är på gång, det är plusgrader på dagarna osv. och vägarna
börjar bli snöfria på många håll. Men på min gräsmatta är det fortfarande ett
snötäcke på kanske 2 dm just nu.

Den odlingsbara perioden är i Norden avsevärt mycket kortare än i t.ex.
Tyskland, Sydeuropa, USA, Indien osv. Det är rätt få månader under ett år som
det faktiskt går att odla mat, som livsmedel.

Menar du att den korta perioden ska räcka till för att producera livsmedel som
ska kunna försörja ett land under hela vinterhalvåret? Vilka baljväxter ska vi
odla? Ska vi odla dem i växthus eller på friland? (Det är ganska få baljväxter
som klarar av överleva och ge skörd i ett nordiskt klimat, såvitt jag vet.)

Jag vågar påstå, att animalisk köttproduktion är absolut _idealiskt_ för
nordiska förhållanden, eftersom djuren kan hållas inne på vintern och få gå på
bete utomhus under sommartiden. Det du förespråkar, om jag förstår dig rätt,
skulle innebära följande förödande konsekvenser:

- Det öppna landskapet som vi har skulle växa igen. I nuläget så har jag
  kossor som betar på vägen in till jobbet (inte vintertid, men väl på
  sommaren). Med en utbredd vegansk livsstil skulle den stackars mjölkbonden
  få sätta lapp på luckan och börja odla... vad för något? istället. I värsta
  fall skulle han helt gå i konkurs och åkern skulle växa igen.

- Livsmedelsförsörjningen till våra matvaruaffärer skulle övergå till ett
  mycket större beroende av importerade livsmedel, alternativt skulle
  baljväxter behöva börja odlas i växthus i en helt annan utsträckning än
  idag. Rimligtvis skulle det bli en storskalig import till en början
  åtminstone, med massivt ökande fossila utsläpp som konsekvens.

- Vi skulle ersätta en väl beprövad livsstil (blandad kost med kött och
  grönsaker) med en kost som i mångt och mycket är väldigt oprövad i den
  nordiska miljön. Vem vet vilka bristsjukdomar som skulle kunna uppkomma? Det
  är ett biologiskt faktum att B-vitaminer inte existerar i vegetabiliska
  livsmedel, även kalcium är en utmaning att få i sig i tillräckligt stor
  utsträckning om man ratar mjölk och ost. Även om folk skulle klarar av dessa
  bitar, hur vet vi att det faktiskt skulle vara hälsosamt på lång sikt?

**Micael**:

  > 70 % av all odlingsbar mark går till djurfoder idag, enbart 10 % av
  > energin som djuret äter finns kvar i köttet. Växthusgasutsläpp från
  > animalieindustrin uppgår till 18 % av samtliga växthusgasutsläpp.

Här finns det säkert väsentlig utvecklingspotential, och det är jag helt och
hållet för. En mer energieffektiv, koldioxidneutral livsmedelsproduktion
_både_ av animaliska och vegetabiliska livsmedel vore synnerligen önskvärt,
och är nödvändigt med en växande befolkning.

**Micael**:

  > Så att sluta äta animalier är enligt forskningen något av de mest
  > effektiva man kan göra för att minska sina utsläpp och bekämpa hungern i
  > världen. Att blunda för dessa fakta tycker jag inte är att vara nyanserad,
  > det är snarare att vara ignorant. Erkänner vi däremot att situationen har
  > blivit så här i och med industrialiseringen och den globala
  > överbefolkningen så tycker jag att det är solklart vad vi ska göra för att
  > i praktiken älska vår globala nästa och vårda skapelsen: vi behöver äta
  > veganskt, om vi kan.

Först ett ord om den s.k. "överbefolkningen" - det är inget vetenskapligt
etablerat fakta. Bedömningar menar att jordens bärkapacitet är mellan 4 och 16
miljarder, så det är ingen självklarhet att jorden faktiskt _är_ överbefolkad.

Med mindre korrupta regeringar, mer vettig användning av utvecklingsbistånd,
mindre stöd till Hamas och andra terrororganisationer, mer frihandel, mer
ekonomiska incitament att uppnå ett ökat personligt välstånd så tror jag
fattigdomen skulle kunna bekämpas globalt. Här är en av de saker där vi
skiljer oss åt, tror jag. När det gäller den ekonomiska politiker gör du en
mer vänsterinriktad analys, medan jag gör en mer högerinriktad analys. Det
tror jag bidrar till att vi landar så olika i dessa frågor.

**Micael**:

  > Precis som att vi behöver avstå från Mercedes och leva enkelt så att
  > fattiga kan få leva.

Jag är ledsen Micael, men jag ser inte riktigt sambandet. Om jag tar ett
banklån och köper en Mercedes, på vilket sätt hindrar det fattiga från att
leva? Jag ser verkligen inte det sambandet. Snarare ser jag att jag i så fall
ger en massa arbetstillfällen till Mercedes fabrik, troligen i Tyskland men
även till ett helt led av underleverantörer av olika komponenter,
återförsäljare, transportbolag som fraktar hit bilen osv osv.

Jag skulle närmast påstå att ett köp av en dyr bil bidrar till att _öka_ det
globala välståndet. Varför har jag fel, menar du?

Och när vi ändå är i farten, var går gränsen? Vilka bilmodeller är okej?

- Volkswagen
- Volvo
- Toyota
- Honda
- Skoda

Du kanske tycker min fråga är lite löjlig. Men jag försöker göra en poäng, här
på slutet (jo, jag ska sluta skriva snart, jag lovar. :wink:): _För mig blir
den här typen av resonemang en ny typ av fariseism_. En ny typ av
gärningslära. Vissa bilar är okej, vissa är tydligen inte det. Vem avgör det?
Var finns den listan tillgänglig för allmänt beskådande?

Det där blev en liten inledning till nästa inlägg, där jag tänkte svara på
dina kommentarer kring fattigdom, och orättvisor. Till dess - stay tuned!
